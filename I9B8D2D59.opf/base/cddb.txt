@/ /grub chen buddha shrI ba'i rnam par thar pa bzhugs/ // /oM swa sti siddhaM/ bla ma dam pa'i zhabs la gus pas phyag 'tshal lo/ /sangs rgyas gsung rab chu gter las 'ongs
pa'i/ /dpal gyi 'byung gnas man ngag yid bzhin nor/ /tshul bzhin sgrub pa'i rgyal mtshan rtse mchod pa/ /grub pa'i dbang phyug dpal ldan bla mar 'dud/ /gang la lung dang
mngon rtogs kyi/ /rmad byung yon tan rin po che/ /ji ltar mnga' ba'i rtogs brjod rnams/ /mtha' gnyis spangs te bshad kyis nyon/ /bdag gi bla ma lung dang rtogs pa'i chos

mtha' yas pa la dbang 'byor pa'i bdag nyid grub chen buddha shrI zhes grags pa 'di'i yab ti shrI kun dga' rgyal mtshan gyi zhabs 'bring ba chen po gu shrI dpal 'byor legs pa
zhes bya ba/ hor yul du dpal dus kyi 'khor lo'i rgyud 'grel gyi par mdzad pa po de dang / yum sgrol ma 'bum gnyis kyi sras su sa mo yos kyi lo la/ la stod byang gi sa phyogs
mdog gi dgon pa sgo phu zhes bya bar sku 'khrungs/ chung ngu nas bla ma shAkya bzang po las dge bsnyen zhus/ tshe dpag med kyi dbang nod de mtshan sangs rgyas dpal
du btags/ spyod 'jug la kha don byed pa'i ma ma cig dang lhan cig tu bzhugs pas gzhung thugs su chud/ klog dang yi ge la sogs pa sbyangs nas dge bsnyen gyi rten de nyid la
sgo phur bshad gsar mdzad/ rang gi zhang po slob dpon dhwa dza shrI la brtag pa gnyis pa'i rgyud dang / kye rdo rdo'i lag len la sogs pa slob gnyer mang du mdzad/ dgung
lo nyi shu rtsa gsum la gnas lnga rig pa'i paNDi ta chen po chos rje sa bzang pas mkhan po dang / mkhas shing grub pa brnyes pa lo tsA ba chen po byang chub rtse mos las
kyi slob dpon dang / sde snod 'dzin pa mkhan chen sangs rgyas bzang pos gsang ste ston pa'i slob dpon mdzad nas dpal bzang ldan gyi gtsug lag khang du rab tu byung ba dang
bsnyen par rdzogs pa dus gcig tu mdzad de/ sngar gyi mtshan saM skr-i tar bsgyur nas buddha shrI zhes par btags so/ /rab tu byung ba'i dga' ston dang yab rgya yul du gshegs
pa'i tshogs bsog rgya chen po mdzad do/ /de nas mkhan chen shes rab rgya mtsho ba las phar phyin dang mngon pa kun las btus la slob gnyer mdzad cing snga phyir chos
mang du gsan/ mkhan chen mgon rgyal ba las rnam 'grel gyi slob gnyer cung zad mdzad cing snga phyir chos du ma gsan/ dpal ldan sa skyar rtog ge pa dpal ldan bzang po shangs
pa blo mchog tu grags pa la rnam 'grel gyi slob gnyer mdzad pa nyi thog gi las tshab dang 'chad nyan la sogs pa dgung lo sum cu so gcig gi bar du

mdzad do/ /de dag gi bar la chos rje kun mkhyen chen po las ma Ni'i lung dang / chos rje sa bzang paNDi ta las dus kyi 'khor lo'i dbang / yum rgyas pa'i lung la sogs pa dang
/ 'jig rten dbang phyug gi sprul pa'i sku rgyal sras thogs med pa las de nyid kyis mdzad pa'i blo sbyong don bdun ma/ rten 'brel sny-ing po/ skyid sdug lam khyer rnams
kyi khrid/ sems bskyed lugs gnyis ka'i cho ga /smyung gnas kyi cho ga rnams zhus/ lo tsA ba chen po byang chub rtse mo las gsang 'dus rim lnga'i dmar khrid de nyid kyis mdzad
pa dang / rgyal sras rin po che'i bka' 'bum 'thor bu ba/ bsnyung gzhi la phan pa'i phyir du rdo za ba'i man ngag rnams zhus shing nad zhi bar byin gyis brlab pa mdzad
do/ /dus kyi 'khor lo ba chen po phyogs las rnam rgyal las dus kyi 'khor lo'i rgyud 'grel gyi bshad pa nod/ rdo rje 'chang chen po'i sprul pa'i sku rgyal ba brag phug pa
chen po'i slob ma chos rje dkon mchog rgyal mtshan pa las sa lugs kyi rdo rje 'jigs byed/ gshed dmar lha bcu gsum ma/ sgrol ma bcu bdun ma/ 'khor lo bde mchog lus kyi dkyil
'khor rnams su dbang bskur ba zhus shing / mos gus dang byin rlabs tshad med pa thugs rgyud la 'khrungs so/ /gzhan yang skyes bu dam pa mang po las dam pa'i chos mang
du gsan cing / gtso cher rnam 'grel gyi slob gnyer brtson pa drag po mdzad do/ /sngon yab mkhan por song bas de la sras byung ba zhabs 'dren che bsam nas/ yum gyis rje
nyid mngal du zhugs pa'i tshe/ sbyong sman mang du btang ba'i mthus sku lus shin tu ngan pa/ pho ba la nad drag po skabs 'ga' rer zug rngu bzod brlag med pa 'byung ba cig
yod/ de la lha rje sogs kyis kyang cher ma phan pa la/ rgyus yang 'ga' zhig na re/ mus kyi mkhar steng na ma gcig chos sgron zer ba'i sgrub pa mo mngon shes can khyad 'phags
cig yod/ des nad pa mang po phan gyin 'dug zer nas der byon pas/ khyed kyi 'di sngon las su gda' bas phug sangs sangs rang mi 'gro/ 'phral

slob gnyer la mi gnod pa tsam cig 'ong lags kyi gsungs nas/ gcod nam mkha' sgo 'byed cig bstan/ de ka rgyun du ma chags par mdzad do/ /da slob gnyer la gnod pas 'dir ma bzhugs
par byon/ spyir slob dpon nyid thugs dam cig mdzad na legs par gda' gsungs/ dmigs pa de rnams mdzad pas sngar bas cung drag par gyur nas slob gnyer la 'bad pa chen po
mdzad de/ sku lus sdug bsngal ba'i ngang nas rnam 'grel gyi slob gnyer mthar phyin te/ dpal ldan sa skyar gra skor mdzad nas nyi thog gi las pa dang chud kha'i 'chad nyan
rnams mdzad do/ de nas byi ba'i lo la bla ma chos sgron can du byon nas phyag rgya chen po lhan cig skyes sbyor cig zhus/ thog med pa'i rtsig skyor cig tu bsgom pas nyams
myong bzang po skyes/ sbyor drug gi rtags snang phal cher de dus shar 'dug zer/ 'jig rten snang ba la zhen log dang nyams len kho na bya dgos snyam pa'i blo drag po 'khrungs/
mkhar steng du tshe dang sgrub pa mnyam par bya snyam yang ma gcig na re/ da len sa skyar byon mdzod/ der 'jam dbyangs kyi sprul pa cig la man ngag chen po bzhis
myong ba rgyud la skye ba'i rten 'brel 'grig /man ngag de rnams dngos su ston mkhan gyi bla ma cig dang las bzang po'i 'brel pa tshud par gda' bas ci nas kyang byon gsungs
nas sa skyar byon pas/ rgyal ba'i rgyal tshab chos kyi rje dpal ldan bla ma dam pa nyid bo dong gi chos 'khor tshar nas sa skyar phebs pa dang 'dzom/ mjal tu phyin pas
'gro mgon chos rje zhal lu khang gsar nas shing khang bla brang du chos gsung du 'byon gyin 'dug pa la byin rlabs zhus pas/ dpon chen dbang phyug dpal zhal ta cig zhu ba
dang thug nas khong gi zhal ta de zhu ba ma tshar bar la sgrol ma tshar gcig 'don rin tsam cig byung ba de bar rje nyid kyi phyag gis bla ma'i dbu skra nas bzung nas bzhugs
pas dga' spro khyad par can skyes/ phyi nang gi rten 'brel gyi gnad cig de nas 'grig /chos rje nyid 'jam dbyangs dngos yin par thag chod snyam pa'i dad pa shugs

can 'khrungs so/ /de nas shing khang du chos 'brel zhus pas gsung ngag rin po che'i bla ma'i rnal 'byor la 'pho ba dang bar do'i man ngag zhib mo cig nan tan mdzad nas gnang
/ de dus sbyor drug gi dmigs pa zhu tshar ba'i dge bshes 'ga' zhig la chos rje nyid kyis mdzad pa'i ngo sprod chen mo gsung gin 'dug pa de thos par 'dod nas/ khrid gnyer
la bla ma dpal ldan tshul khrims pa 'dug pa la zhu ba bskur bas/ khyod kyis khrid e thob gsungs/ ma thob byas pas 'o na mi 'ong / zhu dgos zer na zhu ba bya gsung / rgyu
mtshan zhus pas khar sang yun ring byin rlabs zhu mkhan de yin na bya gsungs/ bla ma brgyud pa'i rnam thar yan chad song 'dug /de man chad rdzogs par gnang / de dus khrid
ma thob kyang snang ba de da lta sbyor drug gi myong ba cung zad 'ong ba de mkhyen par 'dug gsungs/ gzhan mang po chos 'brel zhu yin 'dug na'ang sum pa lo tsA ba'i blo
sbyong thob/ yang lan cig nyang stod mag pa'i dge bshes gnyis kyis zhus pa'i zhar la gsang 'dus rim lnga'i nyams len rgyas pa cig thob/ de rnams kyi rten 'brel gyi phyis
chos rje dpal ldan tshul khrims pa las gsung ngag rin po che/ rim lnga/ sbyor drug gsum gyi man ngag rgyas par thob pa dang de gsum la go myang cha se ba yod pa 'di dang
/ gzhan rer tsam la phan pa cung zad byung ba yin gsungs/ gzhan yang 'gro mgon chos rje nyid la snga sor dbu ma lugs kyi sems bskyed kyi cho ga lan gsum/ rnam 'grel/ dus
'khor/ rgyal sras lam bzang rnams kyi chos thun 'ga' re gsan no/ /dus phyis sbrul gyi lo la dpal ldan sa skyar chos rje dpal ldan tshul khrims pa la shar stod kyi gzims
khang du dpal kye rdo rje'i rdul tshon gyi dkyil 'khor du rgyu dus kyi dbang bskur ba zhus nas gsung ngag rin po che'i khrid gzhung bshad la sogs man ngag phal cher rdzogs
pa cig zhus/ bla ma la dad pa dang man ngag la yid ches bsam gyis mi khyab pa skyes gsungs/

phyis rje dpal ldan tshul khrims pa la stod byang pas gdan drangs nas dgon pa mkha' spyod na bzhugs dus phyin pas gsung ngag rin po che'i bka' lung phal che ba tshar gcig zhus/
nyams myong bzang po cig skyes nas yid spro ste sgom 'jur po byas pas nyams kyi snang ba zin tsam byung / yang zhi dgon ri khrod du spyan drangs nas lo gcig dang zla
ba lnga bzhugs/ longs spyod kyi zhabs tog kyang bsam gyis mi khyab pa phul nas zhus pas/ gsung ngag rin po che'i smin grol gyi lam yongs su rdzogs pa/ gzhung ji lta ba bzhin
gyi khrid thad ka'i nyams rdzogs pa thon thon gyi bar du bsgoms shing / brdar sha bcad nas zhus pas man ngag mtha' dag rdzogs par gnang / de dus kye'i rdo rje'i lus
dkyil gyi dbang zhus pa'i tshe/ lus la bde drod dang sems la gsal stong gi ye shes cung zad skyes/ dbang de zin pa'i tshogs 'khor gyi gral du skyug 'dod pa cig byung / bsran
pas ma thub nas khrag sha dud mdog can chen po gsum byung / de rjes gzhan du phyin nas skyugs pas dri ngan la skyug bro ba'i khrag mang po 'thon/ de phyin chad sngar
gyi bsnyung gzhi de rnams las grol te sku gzugs bzang ba'i mchog cig byung ngo / /mdor na bla ma dpal ldan tshul khrims pa nyid kyis/ bla ma dam pa blo gros brtan pa dang
/ 'gro mgon chos kyi rje nyid dang / grub chen dkar po brag pa rin chen seng ge gsum las ji ltar gsan pa'i gsung ngag rin po che dang 'brel pa'i dbang / bshad pa/ khrid/
gegs sel/ man ngag phra mo tshun chad kyi bar yongs su rdzogs par zhus pas dbang gi chu bo ma nub pa/ byin rlabs kyi brgyud pa ma nyams/ gdams ngag gi sarga ma log mos gus
kyi bsam pa tshim pa ste snyan brgyud bzhi'i byin gyis brlabs shing gdams pas/ brjod bral lhan cig skyes pa'i ye shes mtshon byed dpe'i tshul du thugs rgyud la 'khrungs
so/ /rje dpal ldan tshul khrims pas gsung ngag rin po che'i man ngag phal cher rdzogs par gnang ba'i slob ma mang du yod kyang / nyid la ji ltar mnga' ba bzhin gyi gdams
ngag phran dang bcas pa ma lus par

gnang ba ni/ bla ma dam pa 'di nyid dang / bla ma dam pa mkhas pa'i dbang phyug ye shes rgyal mtshan dpal bzang po dang / mi nyag gi ston pa rin chen rdo rje dang gsum kho
na yin gsungs/ mdor na gnas de nyid du gsung ngag gi chos skor rdzogs par mdzad nas/ sgrub lung sbyin pa'i tshe/ khyod la tshe ring po dang rtogs pa bzang po 'ong bas nyams
len la 'bad pa thon/ phyi dus slob ma 'ga' zhig la'ang phan pa 'byung gsungs/ yang gsang ba 'dus pa mi bskyod rdo rje sa lugs kyi dkyil 'khor du dbang bskur ba zhus nas
bskyed rim mdor byas kyi lung bshad tsam cig dang / rdzogs rim rim pa lnga'i gdams ngag bla ma nyid kyis 'gro mgon chos rje dang / thams cad mkhyen pa bu ston las nos pa'i
dmar khrid kyi gdams pa ngo sprod dang bcas pa gser sdings pa las brgyud pa'i nag khrid du grags pa'i man ngag rab tu mang po rnams dang / rgya pho lung pa'i man ngag
/bla ma mar pa'i rim lnga bsdus gsal pho ba lung pa'i 'grel pa dang bcas pa dang / rngog lugs kyi mchog dbang gong ma gsum gyi cho ga dang / bla ma bo dong pa nam mkha'
dpal las nos pa'i rdo rje gdan gyi nag po pa dang / btsun mo can/ mngon shes can gsum gyi gdams ngag /'gos kyi shog dril gsum mar grags pa dang / bla ma tshul khrims rgyal
mtshan las nos pa'i gsang 'dus lus dkyil gyi dbang bskur du grags pa rnams gsan cing bsgoms pas/ rmi lam sbyang ba dang / spel bsgyur mang po nus pa dang / 'od gsal dang
/ zung 'jug gi rtogs pa khyad par can rgyud la 'khrungs so/ yang dpal dus kyi 'khor lo'i nges don gyi dkyil 'khor du mchog dbang gong ma bzhi zhus nas zab mo'i lam rdo
rje rnal 'byor sbyor ba yan lag drug pa'i nyams len gyi khrid bla ma nyid kyis 'gro mgon chos rje las nos pa'i brgyud pa so so'i gdams ngag rab tu mang po dang / rgya gar
gyi sbyor drug gi gzhung du ma

dang / dbang mdor bstan/ dpal nA ro pa'i 'grel pa'i bshad pa dang bcas pa dang / grub chen sron lung pa'i man ngag rab tu mang po dang / yang bla ma rin chen dbang phyug las
nos pa'i sbyor drug dbang rgyal lugs su grags pa'i gdams ngag /zhal shes dang / lag len rab tu mang po dang bcas pa dang / bu ston chos rje las nos pa'i sbyor drug gi khrid
yig ngo sprod rnams te mdor na bla ma 'di nyid la mnga' ba'i sbyor ba yan lag drug pa'i gdams ngag bod la bzhugs pa phal che ba rnams gsan cing bsgoms pas mtshan mo'i
rnal 'byor gyi skabs su phyi rol gyi khang pa la sogs pa'i dngos po 'ga' zhig mun khang gi nang nas gsal por mthong ba la sogs pa gsal snang gi yon tan gyi khyad par 'ga'
zhig skyes gsungs so/ /gzhan yang 'khor lo bde mchog lus kyi dkyil 'khor du dbang bskur ba/ sgrol ma/ kun rig /tshe dpag med/ gzungs gra lnga rnams kyi dbang bskur ba
zhus/ rje btsun nA ro ta pa'i thugs dam mkha' spyod ma'i byin rlabs zhus nas de dag gi bskyed rim gyi gdams ngag yan lag dang bcas pa dang / rdzogs pa'i rim pa rtsa dbu ma'i
man ngag rnams gsan nas thugs nyams su bzhes so/ /gzhan yang dpal rdo rje nag po chen po lcam dral dang / thun mong ma yin pa lha brgyad dang / las mkhan pu Ta rnams
kyi rjes gnang bka' bsgo dang bcas pa dang / mgon po gdong bzhi pa'i rjes su gnang ba rnams zhus shing / man ngag rnams rdzogs par mdzad do/ /yang gtsug tor rnam rgyal/ sa
lugs kyi don zhags gtso rkyang gi rjes gnang chos skor dang bcas pa dang / rtsa rgyud brtag pa gnyis pa/ bshad rgyud rdo rje gur/ dpal sampu Ta rnams kyi lung tsam zhig
gsan no/ /yang bla ma yang dgon pa'i ri chos cha lag 'ga' zhig dang bcas pa dang / bla ma shangs pa'i ni gu chos drug yan lag dang bcas pa rnams kyang gsan cing thugs su
chud par mdzad do/ /de ltar dge ba'i bshes gnyen dam pa rnams bsten pas

thos bsam sgom gsum gyi shes rab rgyas par mdzad pas/ mkhyen pa'i ye shes tshad med pa mnga' ba yin no/ /gzhan yang bdag cag gi bla ma thugs rje chen po 'di ni mnyam gzhag
tu sems can thams cad drin can pha mar gzigs nas/ de rnams la byams pa dang / snying rje dang / bdag gzhan brje ba'i byang chub kyi sems rgyun ldan du bsgoms pas rjes thob
tu gzhan dbul po dang / nad pa dang / sdug bsngal gyis gzir ba rnams la phan pa kho na sgrub par mdzad de/ yul gzhan thag ring por nad dang sdug bsngal gyis nyen pa gsan
na/ de la dmigs te bdag gzhan mnyam brje'i byang sems mang po re mdzad la de tsam thugs long ma byung na yang brgya rtsa re mdzad pa srol du snang ngo / /de ltar byang
chub kyi sems rgyun du sbyangs pas brtse ba'i thugs rje bsam gyis mi khyab pa'i yon tan mnga' ba yin no/ /gzhan yang 'gro ba mang po la zang zing gi sbyin pa'i sgo nas phan
pa mdzad de/ rje nyid kyi yab hor yul du byon pas dngos po bsam gyis mi khyab pa yod kyang de dag la 'dzin pa cung zad kyang mi mnga' ba phal cher yab yum gnyis kyi don
du rdzogs par mdzad cing / bar skabs su chud kha'i chab 'og tu mu ge byung ba'i tshe/ dngul bre chen cig gis thog drangs pa'i nang nor yongs su rdzogs pa chud kha sde pa
la btsongs na rin gyi nas rnams kyis sems can bkres pas gzir ba rnams tshim par byas pa dang / bde bar mi gshegs pa'i lo gsum gyi gong du zhing gzhis gang yod rnams btsongs
nas de dag gi cha rkyen rnams dge 'dun skye bo'i tshogs dang bcas pa rnams la phul nas mthar chos kyi sku mngon du mdzad pa na/ rdo rje dril bu dang nang mchod dang
bcas pa'i mchod cha cung zad cig dang / snam sbyar/ lhung bzed/ na bza' nyung zad cig /bzhugs gdan dbu rten dang bcas pa cig ma gtogs gser se gcig gam/ nas khal gcig tu longs
pa med par sbyin pa gtong ba yin/ bye brag tu ting nge 'dzin don du gnyer ba'i gang zag byung na zas gos kyi

phan pa lhur mdzad do/ /de bzhin du bsam gtan la blo kha phyogs pa'i gang zag rnams la ting nge 'dzin gyi phan yon dang bstan pa la bya ba tshul bzhin du bsgrub pa de chos
shes nas nyams su len pa 'di kho na yin no zhes snyan par smra ba'i tshig yang dang yang du gsungs pas/ gdul bya de dag ting nge 'dzin nyams su len pa la 'jug par mdzad do/
/gdul bya ting nge 'dzin la dad par byas zin pa'i gang zag thun mong ba rnams la theg pa chen po'i blo sbyong don bdun ma/ lam rnam par nges pa/ ka ma la shI la'i dbu
ma sgom rim na ji ltar 'tsham par gsungs la/ thun mong gi lam gyis rgyud sbyangs pa'i gang zag rnams la/ gsung ngag sbyor drug /gsang 'dus rim lnga rnams ji ltar 'os par
gsungs nas/ gdul bya'i rgyud ting nge 'dzin la longs spyod du 'jug par mdzad do/ /gdul bya gzhan la man ngag bstan pa ltar rang nyid kyang nyams su len te/ gsung ngag sngon
ma zhus nas da nyams len la dril dgos pa 'dra snyam pa'i 'dun pa skyes pa na/ mtshan cig mnal lam du zhi dgon gyi ri la 'dzegs nas khang chung cig tu phyin pas/ de na
rje btsun ga ya dha ra yin snyam pa'i paNDi ta dkar po cig na re/ lam gyi thun bzhi la dbang bzhi bsgoms pas lus la brten nas bde chen gyi sgrib pa 'gag cing 'tshang rgya
bar gsal bas bshad rgyud ces pa'i gzhung de 'don gyin 'dug pa gsal po cig rmi/ sad pa dang da der bsdad pa 'thad pa yin dgongs te/ zhi dgon ri khrod la mkhar las mdzad nas
bde bar ma gshegs kyi bar la gnas de nyid du bzhugs nas 'du 'dzi dang rnam g.yeng thams cad spangs te/ nyams len kho na la dril nas bzhugs pas nyams rtogs khyad par can
rgyud la 'khrungs shing / de'i rgyud thugs dam la brtson par mdzad de/ de yang tho rangs ldang ba'i rnal 'byor gyis langs te skyabs 'gro mang du mdzad/ de nas spyod 'jug
nas 'byung ba'i sems bskyed rgyas pa re len/ de nas lam zab bla ma'i rnal 'byor dang / de'i de kho na nyid la sems 'jog pa'i skabs su yun ring du mnyam par 'jog /'dir sbyor

drug pa'i sor sdud kyi ting nge 'dzin ji lta ba bzhin skye yin 'dug pas lus gnad sbyor drug bzhin byas gsungs/ de nas tshe dpag med kyi rnal 'byor mdzad de/ mdun du tshe dpag
med bsgoms nas gzungs brgya rtsa re/ sngags thung ba lnga brgya re bzla bar mdzad do/ /de nas dpal kye rdo rje'i bskyed rim yan lag drug pa lus kyi dkyil 'khor dang bcas
pa bsgoms nas lam dus kyi dbang rgyas pa re len/ de nas dbang bzhi bsdus pa'i lam khyad par can bzhi'i nyams len rdzogs pa mdzad/ de yang lo kha cig lta ba bskyang ba
gtso bor byas/ rjes la rlung gtum mo bskyed rim gsum la gtso bor byas gsungs/ rjes la bzlas pa la aShta brgya lnga bcu re bzlas nas dkyil 'khor bsdus nas bsngo ba sogs rdzogs
par mdzad do/ /de nas sgom khang nas thon nas lam 'bras brgyud pa'i phyag 'tshal/ dkar gtor cha bzhi/ dzambha la'i chu sbyin/ dbyu gu ma dang mi g.yo ba drug cu rtsa
bzhi/ sgrol ma nyer gcig la gtor ma brgya rtsa/ thugs rje chen po'i brul gtor cha gsum kha don mang du mdzad de/ kha zas kyi rnal 'byor dang ldan pas zas la longs spyod/
mthar mdo dang bsngo ba mang du mdzad nas man ngag bsgom pa rnams bskor ba/ dmigs pa spor ba chos gsung ba sogs mdzad do/ /de nas bde mchog dril bu pa'i bskyed rim/ 'jam
dbyangs a ra pa tsa na/ sgrol ma tshar nyer gcig re/ khro phu lo tsA ba'i smon lam rin po che'i ljon shing rnams mdzad do/ /dgung thun la bab pa na/ dpal kye rdo rje'i mngon
rtogs bsdus pa lus dkyil lam dus kyi dbang bsdus pa dang bcas pa rtsa sngags phyed dang nyis brgya re dang bcas pa dang / ku ru kulle/ seng ge sgra/ khyung khra/ nA
ro mkha' spyod rnams kyi sgom bzlas re mdzad/ spyod 'jug gi bsngo ba'i le'u tshar re mdzad do/ /dgongs thun la bab pa na dpal kye rdo rje'i bskyed rim rdzogs pa/ lam dus
kyi dbang rgyas pa rtsa sngags brgya rtsa re dang bcas pa sngon du btang nas mdun bskyed sgrub cing mchod pa/ gtor ma dang po kye rdo rje/ gnyis pa bde mchog /gsum pa nA
ro mkha' spyod rnams la phul nas/ chos skyong che chung / pu Ta rnams kyi gtor ma rgyas pa dang / dpa' bo'i

ston mo tshul bzhin rdzogs par mdzad do/ /de nas khro phu lo tsA ba'i smon lam le bzhi ma rnams 'don no/ /de nas dkon mchog gi spyan sngar phyag mchod rgyas pa mdzad nas sgom
khang du zhugs te/ kye rdo rje'i phyi nang gi bskyed rim bsdus pa/ lam dus su dbang blang ba'i cho ga rnams sngon du btang nas/ rlung sbyor dang gtum mo'i dmigs pa gang
rung re kha spo nas bsgoms pas bde drod dang / de la brten nas lta ba rnam par dag pa thugs rgyud la 'khrungs shing / de la yun ring du 'jog pa sogs kyi sgo nas nam phyed
kyi bar du dus 'da' nas mthar 'khrul 'khor dang lus sbyong mang du mdzad de nyal ba'i rnal 'byor la gnas par mdzad do/ /de ltar sku tshe khor yug tu thugs dam 'ba' zhig
gis dus 'da' zhing / thun bar la gdul bya skal ldan 'ga' la man ngag zab mo rnams ting nge 'dzin skyes khrid kyi tshul gyis gtan la 'bebs pa sogs sku tshe rang pa bshad
sgrub kyis dus 'da' ba zhig go /de dag gi bar skabs su man ngag zab mo yi ger bkod pa yang 'ga' zhig yod de/ 'gro mgon chos kyi rje la gsol ba gdab pa/ bla ma dam pa dpal
ldan tshul khrims pa la gsol ba gdab pa/ mkhan chen shes rab rgya mtsho ba'i gdung mchod dus kyi gsol 'debs/ bla ma dam pa dpal ldan tshul khrims kyi rnam thar/ gsung ngag
rin po che'i khrid yig lam 'bras gzhung bshad dang gegs sel gyi zin bris/ 'chi ltas brtag pa'i gdams ngag tshigs bcad ma/ grub chen bcu dang phra mo brgyad kyi zhal shes/
phrin las so gnyis kyi sdom tshig /sbyor drug gi khrid yig sron lugs kyi rlung sbyor sogs kyi zin bris/ dbang rgyal lugs kyi sbyor drug gi zhal shes yi ger bkod pa/
khrid zhu spyi la gdams pa/ tshe sgrub kyi man ngag /dbu ma'i gzhi lam 'bras gsum rnams mdzad do/ /dgung lo bdun cu don gcig pa byi ba'i lo nag pa zla ba la bdag gis rje
nyid kyi drung du sleb ste/ de dus sgom chen pa cig gis blo sbyong zhus/ don dam byang chub kyi sems kyi skabs su zhi gnas bsgom du bcug pas rnam rtog khegs ma nus pa cig
byung ba la bsam gtan gyi bag

chags med pa snying rje gsungs nas mdun du bzhag /lus gnad byed du bcug nas khyod rang nga'i sna rtse 'di la mig ma yengs par ltos shig gsungs/ nyid lus gnad mdzad de/ spyan
'bru tshugs su mdzad nas kho'i snying ga'i thad du gzigs nas/ tsha ba tshar nas gro ma ran tsam gyi bar du bzhugs pas kho la lus nyams dang ngag nyams mang po cig byung
/ de'i rjes sems zin nas ting nge 'dzin mang po skyes te sgom chen bzang po cig byung 'dug go /yang sgom chen cig smyo nas bla ma gzhan gnyis tsam la gtugs pas yang ye ma
phan zer ba cig rje nyid kyi drung du khrid byung pas/ sngar ko brag pasaX smyo ba cig la 'di 'dra byas pas phan bya ba 'dug /rang re yang e phan blta gsungs nas/ mi de
la khyod rang yang rlung nyi shu rtsa gcig bus/ dge slong rin blos grangs 'dzin dang bskul mkhan gyis gsungs/ khos rlung re bus pa dang / bla mas rlung rngub thengs re mdzad
kyin 'dug /nyer gcig song ba dang skad pa'i sgor byon nas rlung btang ste gzims khang du byon song / kho'i smyo ba de yang 'phral la sangs/ dril bu ba'i dbang bskur
cig dang / gur mgon gyi rjes gnang cig zhus nas song ngo / /yang khams pa dge bshes cig la khams 'dzag pa'i gegs thu mo cig 'dug pa rgyu mtshan zhus pas ci yang mi gsung
/ nang par khar song gi dge bshes de khrid shog gdon gyis 'dzag par 'dug gsungs nas mi de la byin rlabs dang dmigs pa 'dra mdzad kyin 'dug pas bar chad de las grol lo/ /de
la sogs pa dge sbyor ma skyes pa bskyed pa dang / gegs sel ba la dbang thob pa cig snang ngo / /yang sbyor drug gsung dus cig /stong gzugs 'di bskyed rim rtog bsgom pa
la mi 'char bar gsungs 'dug kyang nges pa cher med pa 'dra/ ngas tho rangs tshe sgrub byed kyin yod pa de dus tshe dpag med bsgoms pas/ sprul pa'i sku'i rnam pa khri dang
bcas pa ji ltar bsgoms pa bzhin 'char/ de la mchod pa 'bul ba'i dmigs pa byas pas me tog mar me lha bshos sogs kyis nyal khang gi nang khrig

ge gang ba yang dang po thang re re gnyis gnyis 'char ba byung / da dus phyis rtag tu 'ong gin 'dug stong gzugs su ni gda' gsungs/ glang lor lam 'bras gsung dus shig /man ngag
'di pa'i lugs kyi rjes thob tu ngo bo nyid gsum skyong tshul 'di zab mo rang cig 'dug /'di ka la dran 'dzin ma chad par byas tsa na dge sbyor dga' mo rang 'ong gin 'dug
gsungs/ chos de grol rjes bdag gis rjes thob lam khyer ji ltar mdzad zhus pas/ ngas spros pa tsam ma byas par bsgoms pas/ da rjes thob tu grogs med gcig pur bsdad tsa
na/ snang ba thams cad nyams snang 'ba' zhig tu 'char/ de las gzhan du sems mi g.yo ba cig 'ong / mi cig rtsar byung ba'am/ thug sgra sogs byung tsa na khang khyim sogs snang
ba rang dga' ma 'di 'char/ yang cung zad nas nyams snang du 'gro ba cig byung / de lam 'bras pa'i ngo bo nyid gsum skyong tshul de ka la nyams len byas pa'i 'bras bur
'dug gsungs/ de la sogs pa rtogs pa'i yon tan bsam gyis mi khyab pa mnga' ba zhig go /yang bu cig bde mchog 'di lam khyad 'phags cig yin par 'dug /ngas chos rje dpaXl ldan
pa las dril bu pa'i dbang thob nas ye ma chags par bsgoms/ nA ro mkha' spyod kyi byin rlabs zhus nas bsgom bzlas byas pas rdzogs rim gyi rtogs pa skye ba la phan par
byung gsungs/ dam pa chos skyong ba'i srung ma rnams kyang ji ltar bsgo ba'i phrin las sgrub par snang ste/ dus cig zhi ba'i g.yag bdun rkun mas khyer 'dug pa/ de nub gtor
ma bsngo ba'i skabs su mon bu pu tra g.yag ded pa ma shi ba cig gyis/ rkun ma rnams kyi srog la gnod pa ma skyel/ tsham rngam gyis la 'jigs su chug ces gsung skad chen
pos lan gsum gsung gin snang / phyis zhag gsum song dus 'jigs med zer ba'i spyi ba cig 'dug pa de la/ chu 'og pa'i mi cig na re khyed kyi g.yag bor ba de nged kha cig gis
rnyed yod pas 'bul zer/ gtam mang du byas pas bla ma'i byin rlabs dang chos skyong gi gtor dbang dgos/ phyis chos skyong gi gnod pa mi 'ong pa'i srung 'khor dgos zer nas
g.yag bdun ka bskyal song / cho 'phrul 'ga' zhig byung bar snang ngo / /dbon po shes rab seng ge

la khong nad thu mo cig yod pa la gcod kyi dmigs pa 'dra byed du bcug pas cher ma phan pa/ 'byung po cig gi bar chad yin pa 'dra/ gur mgon gyi rjes gnang cig zhus gsungs/ nyi
shu dgu cig la zhus pas bka' bsgo byed pa'i dus su 'di'i bar chad zhi bar gyis gsungs pa'i tshe/ lus nyams byung ste rdo rje'i skyil krung du bzhugs bzhin pa la/ gtor
ma phyag tu bzung nas 'phar te khong gi steng du 'phags pa byung / de kas nad gzhi de las grol lo/ /de la sogs pa ji ltar bka' bsgos pa bzhin du sgrub pa'i lo rgyus yang
yang du snang ngo / /stag gi lo la da lo sa skyar 'gro/ da lan las mi sleb gsungs nas byon/ sa skya sa bzang gnyis su zla ba dgu bzhugs/ de'i tshe sgo rum du dpal rdo rje
nag po chen po'i sku la shel rgyan dang na bza' dang gtor ma cod pan mang po phul nas gsol ba btab pas/ sa skya pa cung zad drag tu 'gro ba'i rten 'brel cig 'dug gsungs/
de'i tshe sde snod mtha' dag gi dbang phyug mkhas pa'i dbang po chos rje sangs rgyas dpal ba la sogs pa dge ba'i bshes gnyen mang pos dbang bka' dang khrid dang man ngag
mang du zhus/ bdag gis kyang chos zhu 'phro thams cad rdzogs par mdzad nas/ nga sems bde gsungs nas ri khrod du byon no/ /yos lo nas lo gsum du sku mtshams dam par mdzad/
dge bshes gal chen re re tsam la 'dod chos sna re tsam gnang ba ma gtogs nyin mtshan khor yug tu ting nge 'dzin bsgoms pas rtogs pa bzang po 'khrungs so/ /rta lor bdag
gis lo gcig tsam dbus la phyin na 'chi'am zhus pas/ khyod na ning nas kyang yang yang 'gro zer gyin 'dug na'ang / nged la chos rje dpal ldan tshul khrims kyis gnang ba'i
gdams ngag 'di rnams khyod la rdzogs pa cig 'phrod na snyam pa de sngar ma tshar ba dang / chos rje 'phags pa pa'i sku tshe ji 'dra 'ong mi shes pas sdod byas pa yin/ da
lan song dbus su lo bzhi 'gor bar 'dug /rten 'brel dga' mo cig byung bas bar chad mi 'ong / nga yang ma shi tsam dang 'phrad par 'dug gsungs nas sku mtshams sngar bas dam
du btang / thugs dam la dril bas rdzogs rim gyi rtogs pa bsam gyis mi khyab pa thugs rgyud la 'khrungs

so/ /bya lo zla ba lnga pa la bdag gis dbus nas sa skyar sleb dus/ rje nyid sku khams bsnyel po yong zer ba thos/ de 'phral mjal du phyin pas dgon pa'i rtsar slebs pa dang
/ nye gnas nam mkha' mgon bsu ba la byung / bdag gis nga 'ong pa su las tshor byas pas/ gzhan su la yang ma tshor/ khar sang zla ba snga ma nas bla mas sa skyar sleb yod/
grabs gyis yang yang gsungs/ khyad par khar sang de ring gnyis bya ra gyis gsungs nas bya ra byas pa lags zer/ slebs 'phral sku mdun du mjal bas sku bsnyel po rang las mi
'dug na yang shin tu mnyes/ ja mang du gsol/ gsung gleng mang du mdzad/ sang tsha ba'i dus/ khar sang zla ba snga ma'i tshes lnga'i nub rmi lam bzhin za zi cig la 'gro
mgon chos rje byon nas khyod rang gi slob ma de tshes brgyad la sleb pa yod/ khos gsol ba btab na da dung lo bzhi mi 'chi gsung ba cig byung / de don gyis khyod sleb bam
snyam pa da sleb pa de legs/ do nub tshes brgyad yin pa 'dra bas khyod kyis mgon po gdong bzhi pa'i bskang gso cig gyis/ zhing skyong 'dis na ning nas lam sgrub pa'i grogs
khyad 'phags zhig byas gsungs/ spyir phyi nang gi rten 'brel 'di ngo mtshar che ba cig 'dug /khar sang ja 'thungs pa dang / lab mang bas khams zlog gam snyam pa byung /
nam mgon yang de skad zer gyin 'dug na yang / da phan 'dug gsung / de nyin ja dang gsung gleng mang du zhus/ nyin phyed tsam dus drung nas na ning nas thugs dam 'phel po
ni byung gda'/ bskyed rdzogs kyi rtogs pa rnams sngar dang khyad ji tsam 'phel/ stong gzugs rnams brtan po bdog gam zhus pas/ stong gzugs phra chil chil ba de nga sgom khang
du bsdad ma bsdad 'dra bar 'dug /bskyed rdzogs kyi rtogs pa gzhan de ka la yod gsungs/ cung zad cig nas zhal 'dzum mdzad nas/ bdag gi rna ba g.yon pa nas phyag g.yas
pas 'then gsang gros kyi tshul du gsung chung ngu mdzad nas/ ang ke /ang ke /na ning nas dge sbyor 'phel po byung / bshang gci'i gseb na sems can sogs ye med/ lus la shig
med/ dmyal bar song na dga' ste/

snyam pa yod gsungs/ de dus bdag gi rtog pa la ci gsung ba yin nam/ bshang gci'i nang sus kyang g.yeng ba ni med bsam/ sang tho rangs bsam pas/ sher phyin gyi 'grel par/ dge
ba'i rtsa ba 'jig rten la mngon par 'phags pa nyid kyi lus la srin bu'i rigs brgyad khri mi 'byung ba dang / dge ba'i rtsa ba rnam par dag pas sems gya gyu med pa dang
/ rnyed pa dang bkur sti la sogs pa la mi lta ba nyid kyis phyag dar khrod pa nyid la sogs pa sbyangs pa'i yon tan yang dag par len pa dang / sbyin pa la sogs pa'i khyad
par bsgrubs pas/ de dag dang 'gal ba ser sna dang / 'chal ba'i tshul khrims la sogs pa med pa dang / chos thams cad yang dag par sdud pa nyid kyis chos nyid dang mi 'gal
bar shes rab kyi pha rol tu phyin pa dang ldan par 'gro ba dang / 'gro ba bdag nyid kyir byas pa gzhan gyi don du dmyal bar 'dod pa zhes bya ba rnam pa drug dang zhes pa'i
gzhung de dran pas dad pa bsam gyis mi khyab pa skyes/ sbyor lam rtse mo'i ye shes skyes par zhal gyis bzhes par go zhing thag chod do/ /tshes bcu'i nyin gdan zhugs kyi
gsol 'debs dang / sku rim mang rab cig byas/ chos rje nyid kyi chag phyi ba bdag cag 'dun gyis bgyis nas/ bde mchog dril bu pa'i sgrub mchod byas/ mkha' 'gro chos skyong
rnams la gtor ma rgya chen po phul zhing gsol ba btab ste/ dbon po sher seng na re lo brgya'i bar du bzhugs dgos zhu yin 'dug pas/ lo brgya tsam sdod mkhan su yod/ tshe
ring po yin/ da len bla ma pa ma sleb na shi nyen 'dug na yang rten 'brel gyis khong slebs/ da shi rung 'gyod pa dang / sems kyi 'khri ba cig kyang med/ da khar sang 'gro
mgon chos rjes lo bzhi mi 'chi gsungs pa yang byung / khyed rnams de ring phul ba'i gdan 'di yang bzhi 'dug pas lo bzhi sdod/ de nas phyin pa drag gsungs/ de nas bdag gis
sku mdun du zla ba gcig bsdad/ phyag rdzas phal cher chos phyogs su btang tshar nas mi 'dug /lhag ma 'dug pa rnams nye gnas sogs la gnang sbyin dgos pa/ dge bshes tha dad
la

phyag dpe/ mchod cha sogs gang 'os pa rnams mos gus kyi rten du gnang / dgon pa'i stod zur na yod pa ma gtogs/ gzhan rdzas se gcig kyang ma lus par sbyin pa gtang / bde bar
ma gshegs kyi bar la zhabs tog chud kha nas sbyar te/ nye gnas gcig ma gtogs gzhan su dang yang mi mjal bar mdzad nas thugs dam 'ba' zhig la bzhugs so/ /khyi lo'i dpyid
bdag gis mjal du phyin pas/ khams bde/ dge sbyor nan ltar 'phel/ khyed rang yang dge sbyor la dril ba 'thad/ mi nyung ba 'di bas dge sbyor drag pa mi 'dug gsungs/ sa mo phag
gi lo shar ba'i tshe/ da spros pa mang po khams kyis mi nus pa 'dug pas/ chos skyong rnams la gtor ma dus gcig la 'bul ba yin gsungs nas/ gtor ma mang po zhag gsum gyi
bar du phul nas/ gtor ma bsngo ba'i rjes ma de la gyis gsungs/ slob dpon dbon po sogs gdams ngag gi zhu 'phro yod pa rnams da len shog gsungs nas chos kha cig gsungs nas/
khong chos don gnyer ba rnams kyi 'phro yang rdzogs yod/ da khrid gsar pa skyong ba sogs chos 'chad pa'i spros pa 'jog pa yin gsungs nas/ sku mtshams dam du btang nas
thugs dam gyis dus 'da' bar mdzad do/ /lcags pho byi lo zla ba dgu pa la zhabs cung zad bsnyung du byung nas/ nye gnas kyis sku mtshams gsengs nas chu tshan la 'byon pa drag
zhus pas/ mi phan mi 'gro gsungs/ slob dpon dbon po sogs thams cad kyis zhus pas/ blon po chu tshan du tshes brgyad la byon/ der mi mang pos chos 'brel dang / byin rlabs
srung skud sogs zhus pas grib cig byung nas sku khams drag tu ma song bar tshes bcu la dgon par phebs/ sku khams nyog ge ba zhig byung / de tshe snang ba thams cad stong
gzugs kyi tshe dpag med kyi sku 'ba' zhig tu 'char gyin 'dug pas/ phyi ma la yang tshe ring po cig 'ong bar 'dug

gsungs/ da 'gro bar gda'/ sems kyi 'khri ba cig kyang med/ blo sbyong na 'dug pa'i kha rag pa'i gtum rgyud dang 'dra gsungs/ tshes bco lnga'i nyin phyed yol ba na lus nyams
mang po cig mdzad/ gau rI tsau rI zhes sogs kye rdo rje'i 'khor gyi lha mo rnams kyi sngags mang po gsung gin 'dug /cung zad cig nas da lta lus nyams mang po 'bab kyin gda'
ba sku khams mi lci'am zhus pas/ khams bde/ da lta bdag med ma lha mo bco lnga'i dkyil 'khor la lha thams cad gar byed pa'i snang ba byung shes pa gsal po yod gsungs/
de ltar thugs dam dang dag pa'i snang ba kho nas dus 'da' ba'i ngang nas/ tshes bco lnga'i srod la bab pa na 'da' ka ma'i nyams len khyad par can dang bcas te chos kyi sku'i
dbyings su/ gzugs kyi sku'i bkod pa re zhig tu bsdu bar mdzad do/ /sku gdung zhugs la bzhen pa'i tshe yang ring bsrel khyad par can 'ga' zhig byung zhing / gang zag
tha dad kyi gdung skal rnam la yang ring bsrel mang po byon no/ /dam pa de nyid kyi byin rlabs 'jug cing thugs kyi dgongs pa rdzogs pa'i ched du bdag gis rgyal ba rdo rje
'chang nas rje nyid kyi bar gyi gsung ngag rin po che'i bla ma brgyud pa rnams gtso bor gyur pa la/ bla ma brgyud pa la yi dam mang pos bskor ba'i bris sku bcuu gcig bzhengs
te/ de'i ras 'dul la rje nyid kyi gdung dri bzang po dang lhan cig phye mar byas te bgo ba'i ched du gdung btags pa'i gseb nas ring bsrel khyad 'phags gnyis byon to/
/dam pa gang gi ngang tshul sangs rgyas dang / /tha dad med phyir bdag ltas rtogs par dka'/ /'on kyang dad pas mdo tsam bris 'di la/ /grub chen bla ma'i byin rlabs 'jug
par shog /drin chen rtsa ba'i bla ma dam pa mkhas dang grub pa'i dbang phyug rdo rje 'chang gnyis pa buddha shrI'i rnam thar mdor bsdus pa 'di ni rje de nyid kyi zhabs rdul
spyi bos blangs pa shAkya'i dge slong kun dga' bzang pos dpal sa skya'i chos grwa chen por sbyar ba'o// //

